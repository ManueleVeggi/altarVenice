“Storicamente uno degli esiti più significativi della collaborazione tra Antonio Vivarini e Giovanni d’Alemagna è il trittico dei Quattro Padri della Chiesa, dipinto per l’Albergo della Scuola Grande della Carità nel 1446, che celebra la Vergine come santa patrona della confraternita. Sotto la pesantezza dell’ornamentazione gotica vi è una coerente struttura spaziale, chiusa su tre lati da pareti, la cui profondità viene ancora una volta misurata dalla collocazione dei santi e degli angeli sulle linee ortogonali. In particolare si può notare che, pur essendo stato mantenuto il formato del trittico, la divisione verticale dei campi quasi non interrompe l’unificazione dello spazio. A questo proposito l’opera fornisce un importante precedente per il trittico ben più radicalmente innovativo di Andrea Mantegna, dipinto oltre un decennio più tardi per la chiesa di San Zeno a Verona e per la pala d’altare di Giovanni Bellini, completamente unificata dal punto di vista spaziale. Antonio e Giovanni possono essere stati spinti a sviluppare la composizione spaziale dei Quattro Padri della Chiesa dal fatto che l’opera non era destinata a una chiesa gotica ma al campo rettangolare tra lo zoccolo e il soffito dell’albergo della Scuola. La cornice originale non si è conservata, ma è chiaro che non poteva essere del tipo riccamente scolpito, con fluenti linee gotiche che accentuavano i valori di superficie, come nel polittico di Santa Sabina, e doveva invece consistere in semplici e discrete modanature rettilinee. Nel trittico dei Quattro Padri della Chiesa Antonio Vivarini aveva raggiunto il limite della sua comprensione o del suo interesse per le idee rinascimentali” 